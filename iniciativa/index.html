---
layout: page
title: O iniciativi
---

<h2>Rails Girls je po svetu že razširjena skupnost in koncept izobraževanja za spodbujanje žensk h programiranju. </h2>

<h3 class="red-border">Od Finske po celem svetu s pomočjo prostovoljcev</h3>

<p>Delavnice Rails Girls so namenjene ženskam, ki želijo spoznati osnovna orodja za uresničitev svojih idej na spletu, hkrati pa lahko predstavlja tudi odlično odskočno desko za samostojno podjetniško pot. Izvirna Rails Girls delavnica je bila organizirana novembra 2010 na Finskem. Zaradi velikega zanimanja se je koncept preko lokalnih organizatorjev - prostovoljcev hitro razširil na vse konce sveta. Tako so do danes organizirali delavnice že v več kot 180-ih mestih in temeljna znanja programiranja posredovali več kot 10.000 ženskam. Slovenija je v vrhu držav po zanimanju za delavnice Rails Girls. Na dosedanje delavnice v Ljubljani in Mariboru se je skupaj prijavilo že več kot tisoč žensk vseh starosti in poklicev.</p>

<p>Delavnice organiziramo prostovoljci, ki si želimo povečati vidnost žensk na tehnološkem področju in programiranje predstaviti na bolj zabaven način. Delavnic ne bi bilo možno izvesti brez pomoči in dobre volje mentoric in mentorjev, tudi prostovoljcev, ki večinoma delajo v uspešnih domačih tehnoloških podjetjih. Materialne stroške dogodka pa pokrijejo domača in tuja podjetja, ki podpirajo našo vizijo in želijo dekletom olajšati prve korake v svet programiranja.</p>

<h3 class="red-border">V enem popoldnevu do spletne aplikacije in razblinjanja predsodkov</h3>

<p>Delavnica se ponavadi odvija dva dni. Prvi dan (ponavadi petek zvečer) se poskrbi za namestitev potrebne programske opreme in spoznavanje, drugi dan (sobota cel dan) pa je posvečen praktičnem delu. Za ogrevanje poskrbijo motivacijska in uvodna tehnična predavanja, nato udeleženke v majhnih skupinah (do 3 udeženke) s pomočjo mentorja ali mentorice sledijo <a href="http://guides.railsgirls.com/app/">navodilom</a> za izdelavo spletne aplikacije za zbiranje idej z ogrodjem Ruby on Rails. Mentorji jih pri tem vodijo z nasveti in dodatnimi razlagami.</p>

<p>Udeleženke v okviru delavnice spoznajo delovanje interneta in spletnih aplikacij, se seznanijo z osnovami programiranja, sklepajo nova poznanstva in na zabaven način vstopijo v programersko skupnost pri nas. Rails Girls je primeren za vse punce, ki želijo same ustvarjati na spletu. Jasno je, da tehnologija vse bolj kroji naš vsakdan, zato postaja razumevanje programiranja ključna spretnost, s katero lahko aktivno soustvarjamo podobo sveta in spreminjamo življenja na bolje. Nova znanja o programiranju nam tako pomagajo pri vsakodnevnem delu, ne glede na to, katero področje študija ali dela izberemo. Še vedno je vse preveč pogosto dejstvo, da imajo dekleta mnogo dobrih idej, ki pa jih zaradi strahu pred programiranjem ne udejanjijo. Rails Girls je tukaj prav zato - za vzpodbudo, za navdih, za podporo puncam.</p>
